Benvenuti su Snippet, una rubrica di pensieri in codice, pillole e aneddoti dal mondo dell'informatica
in meno di 5 minuti.
È il giorno 30 aprile 1986, siamo a Pisa, alla sede del centro universitario per il
calcolo elettronico del CNR, il CNUCE, e un comando, PING, parte da un calcolatore situato
nella sala macchine, attraversa prima un modernissimo butterfly gateway, poi sorvola l'oceano
atlantico sfruttando la rete satellitare del Telespazio di Fucino e infine raggiunge Roaring
Creek in Pennsylvania. Nel giro di pochi istanti un OK inviato da un operatore americano arriva
in risposta a Pisa ed ecco che è appena nato il primo nodo internet italiano. Si tratta
di un avvenimento epocale frutto di 5 anni di lavoro da parte del CNUCE che in questo
periodo sta sperimentando i diversi standard di collegamento tra computer. I ricercatori
non possono ancora sapere che ARPANET porterà fra pochi anni alla nascita del moderno internet,
ma già intravedono le maggiori potenzialità del protocollo TCP-IP rispetto ai concorrenti.
Tante infatti sono le università e i centri di ricerca nel mondo già collegati a questa
rete. In effetti, anche se internet sembra ancora uno dei tanti progetti di ricerca sperimentale,
a Pisa sono all'avanguardia e la richiesta di connettere il centro di ricerca alla rete,
che di fatto è gestita dagli Stati Uniti, viene accettata subito con entusiasmo. In pochi ancora
si rendono conto che questo avvenimento è parte di un processo che in meno di mezzo secolo
trasformerà il mondo e la civiltà umana. Tanto è vero che, complice anche il disastro di Chernobyl
avvenuto qualche giorno prima, praticamente nessuno dei media riporta la notizia. Tutto
passa in sordina. Ma nel giro di solo un anno il CNR registrerà il primo dominio .it, quindi il
primo ufficialmente appartenente all'internet italiano, e poi nascerà il registro dei domini
.it, che ancora oggi è gestito a Pisa. A distanza di poco più di 35 anni, noi oggi facciamo transitare
tranquillamente centinaia di gigabyte di dati in giro per il globo, ma quel primo collegamento,
unico nodo di scambio fra due nazioni, implementava una velocità massima di 64 KB al secondo.
Qualcosa di assolutamente ridicolo per le necessità odierne, ma più che sufficiente
per gli studi dell'epoca, come affermerà in un'intervista 20 anni dopo Stefano Trumpi,
uno dei membri del team di ricerca che oggi è presidente onorario dell'Internet Society italiana,
nonché Digital Champion per la città di Livorno. L'Italia è quindi la quarta nazione europea,
dopo Norvegia, Regno Unito e Germania, ad entrare a far parte della rete Internet. E tutto è nato
dall'idea di Luciano Lenzini, informatico e ricercatore, di includere il CNUCE in un
progetto sperimentale avviato dalla DARPA, al quale partecipano già alcune altre nazioni europee.
Lenzini è stato da poco a Boston e ha visto gli albori e le potenzialità della rete,
così una volta tornato in Italia ha convinto i suoi superiori che fare richiesta anche per
l'Istituto di Pisa è la cosa giusta da fare. La risposta affermativa dagli Stati Uniti non
tarda ad arrivare. Lo stesso dottor Robert Kahn, direttore del progetto, viene in Italia per
partecipare alla progettazione del nodo, la scelta dell'hardware e la configurazione che si dovrà
poi mettere in piedi. E così gli anni passano e tutto sembra andare per il meglio, fino a che,
a pochi metri dal traguardo, non arriva un messaggio da parte della DARPA in cui si comunica
che è necessario che tutti i nodi europei si dotino del nuovissimo Butterfly, un gateway composto da
256 processori collegati secondo uno schema a farfalla, da cui il nome. Per l'Italia è la fine,
questo apparecchio costa più di quanto il CNUCE possa investire nel progetto e una richiesta di
fondi necessiterebbe di troppo tempo per via delle lungaggini burocratiche, non c'è altro da fare
che ritirarsi. Lenzini quindi prende l'aereo per Washington DC, partecipa alla riunione di tutti i
partner e quando è il suo turno di parlare comunica la triste decisione. Ma è in quel momento che
accade qualcosa che lo stesso ricercatore non si sarebbe mai aspettato, il dottor Robert Kahn
prende la parola e dice a Lenzini che loro vogliono lui, il CNUCE e l'Italia nel progetto, il
Butterfly Gateway lo finanzierà il dipartimento della difesa americano. In altre parole è stato
per merito della fiducia nelle capacità del team dell'istituto di Pisa e dell'orgoglio e dello
spessore di una figura come Lenzini se il 30 aprile 1986 l'Italia è stata fra i primi paesi
europei a collegarsi alla rete internet. Se ti va di sentire la storia raccontata dalla viva
voce del suo protagonista ti consiglio di cercare su youtube il documentario Login il giorno in cui
l'Italia scoprì internet. Grazie per aver ascoltato Snippet, una rubrica di pensieri in codice. Scopri
tanti altri contenuti sul sito pensieriincodice.it
