Benvenuti su Snippet, una rubrica di pensieri in codice, pillole e aneddoti dal mondo dell'informatica
in meno di cinque minuti.
Il problema del commesso viaggiatore, anche noto come TSP dall'inglese Travelling Salesman
Problem, consiste nell'individuare il percorso più breve che un ipotetico commesso viaggiatore
dovrebbe compiere per visitare un certo numero di città e tornare poi al punto di partenza.
Tutto questo senza mai passare due volte per la stessa città.
Si tratta di un problema matematico di ottimizzazione, cioè un problema la cui soluzione consiste
nel trovare il valore ottimo di una determinata funzione o obiettivo tenendo in conto specifiche
limitazioni, note anche come vincoli.
Lungi dall'essere un semplice artificio matematico, il TSP ha molte applicazioni pratiche.
Una fra tutte è ovviamente la logistica, la pianificazione di percorsi ed itinerari, che
migliora notevolmente fattori come il traffico e l'efficienza delle consegne e distribuzione
delle merci.
Oltre a questa poi altri esempi di applicazioni forse un po' meno intuitivi sono la pianificazione
di risorse, la realizzazione di microchip, l'apprendimento di algoritmi di intelligenza
artificiale e perfino il sequenziamento del DNA.
L'origine del TSP non è chiarissima, se ne parla addirittura in un libretto di appunti
per commessi viaggiatori del 1832, con tanto di descrizione del problema ed esempi di tragitti
che attraversano Germania e Svizzera, anche se l'intenzione di tali appunti era chiaramente
di risoluzione pratica, non di studio teorico vista la completa assenza di dettagli matematici.
Sempre nel XIX secolo però il matematico, fisico e astronomo irlandese William Hamilton
inventò un gioco, The Icosian Game, che consisteva nell'unire tutti i vertici di un dodecaedro
con un'unica linea chiusa continua.
E guarda caso la soluzione di tale gioco era proprio la soluzione al problema del commesso
viaggiatore prendendo in considerazione 20 città.
Ad ogni modo i primi studi veri e propri sul TSP iniziarono all'incirca negli anni 30 del
secolo scorso e fu subito chiaro che il problema in questione fosse di tipo cosiddetto NP completo.
Cioè in primo luogo si tratta di un problema che non può essere risolto in modo efficiente
e oltre a ciò ha la caratteristica che qualsiasi altro problema NP può essere trasformato matematicamente
in un'istanza del TSP.
Queste sue caratteristiche lo resero immediatamente abbastanza famoso nei circoli matematici
e la sua fama crebbe ancora quando, negli anni 50 e 60, iniziarono ad essere offerti
premi in denaro per chiunque fosse riuscito a risolverlo in maniera efficiente.
Ma nonostante tali incentivi, ad oggi il TSP è ancora un problema privo di una soluzione
efficiente.
L'unico modo per ottenere la soluzione esatta, infatti, è tracciare tutti i possibili percorsi
e valutarne il migliore, ma è chiaro che se parliamo di 3 o 4 città è un conto, mentre
considerando ad esempio 150 città il carico di lavoro diventa praticamente ingestibile.
Il risultato di ciò è che attualmente per la risoluzione del TSP per una quantità importante
di nodi vengono utilizzati degli algoritmi euristici, cioè algoritmi la cui soluzione
è solo probabilmente esatta, cioè che non assicurano che essa sia effettivamente quella
ottima.
Negli ultimi anni, poi, il problema del commesso viaggiatore ha anche iniziato ad attirare
attenzione al di fuori delle comunità matematiche ed informatiche, in particolare sono stati
condotti studi su esseri viventi per determinare la loro capacità di trovare la soluzione
ottima.
Gli esseri umani, ad esempio, sono risultati particolarmente adatti, riuscendo ad individuare
rapidamente a colpo d'occhio soluzioni molto vicine a quella ottima con una perdita di
efficienza di circa l'1% in caso di 10 o 20 nodi che saliva fino all'11% in caso di 120
nodi.
Gli studi condotti sui piccioni hanno mostrato come essi siano in grado di pianificare itinerari
complessi e quasi ottimali per visitare in modo efficiente una serie di mangiatoie, dimostrando
di fatto come anche tali animali vantino abilità naturali nell'avvicinarsi alla soluzione ottima
del TSP.
Negli anni dieci, poi, la fama del problema del commesso viaggiatore raggiunse persino
le grandi masse, la stampa generalista diffuse infatti la notizia che degli esemplari di
alcune specie di api fossero in grado istintivamente di risolvere il problema del commesso viaggiatore
con titoli del calibro di Il piccolo cervello delle api batte i computer.
Sarebbe stato bello, certo, ma in effetti si trattò semplicemente di una cattiva interpretazione
del paper di una ricerca scientifica.
Le api infatti si sono dimostrate abili nello spostarsi da un fiore all'altro scegliendo
il percorso più breve, questo è vero, ma ciò è ben lontano dall'essere in grado
di risolvere il problema del commesso viaggiatore e in più, non essendo noi stessi in grado
di calcolare l'ottimo percorso tra centinaia o addirittura migliaia di fiori utilizzando
dei computer, come potremmo giudicare se quello effettuato da un'ape sia effettivamente
l'ottimo o meno?
Grazie per aver ascoltato Snippet, una rubrica di Pensieri in Codice, scopri tanti altri
contenuti sul sito pensieriincodice.it
